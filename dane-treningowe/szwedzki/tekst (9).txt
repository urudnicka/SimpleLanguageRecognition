Umeå (info) (umemål [ʉ̂ːm], finska Uumaja, umesamiska Ubmeje[6], sydsamiska Upmeje)[7] är en tätort i Västerbotten. Umeå är centralort i Umeå kommun, residensstad i Västerbottens län och sedan 1965 universitetsstad – Umeå universitet är med cirka 16 000 helårsstudieplatser landets femte största.

Umeå är med sina 88 203 invånare (2018)[8] Sveriges 13:e största tätort och sedan 1995 Norrlands största tätort (passerade då Gävle). Den 31 december 2020 hade Umeå kommun 130 224 invånare[9]. Umeåregionen är Norrlands näst största A-region, med 157 670 invånare (2018).[10]

Umeå, som ofta kallas Björkarnas stad, är beläget invid Umeälven, cirka femton kilometer från Bottniska vikens kust, vid Västra Kvarken. Orten växte fram på 1300-talet kring Backens kyrka ungefär fem kilometer uppströms Umeås nuvarande centrum. Umeälven var då segelbar till Backen, där det fanns både hamn och marknadsplats. Eftersom uppseglingen till följd av landhöjningen med tiden blev allt svårare, förflyttades ortens centrum nedströms i samband med att Umeå i början av 1620-talet fick stadsrättigheter. Umeälvens uppgrundning fortsatte dock, och Umeå hamn, som dittills legat helt centralt, ligger sedan 1920-talet knappt 20 kilometer söderut, nära älvens mynning i Holmsund.

Under några år i slutet av 1980-talet marknadsfördes Umeå som Norrlands huvudstad, en beteckning som även Sundsvall använt som slogan åren 2007–2016.[11][12][13]

Sedan 1980-talet har Umeå alltmer profilerat sig som kulturcentrum och var år 2014 också europeisk kulturhuvudstad[14]. Kulturhuset Väven, Bildmuseet, Västerbottens museum, Gitarrmuseet, Kvinnohistoriskt museum, Umedalens skulpturpark, Norrlandsoperan, Profilteatern och Klungan är några av institutionerna, medan Umeå Jazzfestival, Holmöns visfestival, Umefolk, House of Metal, Umeå Open och 1990-talets hardcorescen vittnar om den musikaliska spännvidden.

2018 och 2020 utsågs Umeå av SVT Sport till Sveriges bästa idrottsstad. Förutom återkommande framgångar för IFK Umeås längdskidåkare har lag som Björklöven, Umeå IK, Umeå FC, IBK Dalen, Iksu och A3 Basket tillhört landets bästa i sina sporter.

Tio länder upprätthåller konsulat i Umeå (2015): Danmark (från 1848), Estland (1930–1940; åter från 2014), Finland (från 1921), Frankrike (från 1989), Island (från 2002), Italien (från 2012), Lettland (1939–1940; åter från 2014), Litauen (från 2012), Norge (från 1963) samt Seychellerna (från 2001). Tidigare har det funnits konsulat bland annat för Storbritannien, Nederländerna, Spanien och Tyskland.