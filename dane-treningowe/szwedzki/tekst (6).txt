Rönnskärsverken i Skelleftehamn, Skellefteå kommun är Sveriges enda smältverk för framställning av basmetaller, och arbetar med återvinning av elektronikskrot. Smältverket på Rönnskär började byggas av Boliden AB 1928 och stod färdigt två år senare 1930.

Huvudprodukterna är koppar, zinkklinker, bly och ädelmetaller med svavelsyra som en biprodukt. På Rönnskär framställs även metaller ur elektronikskrot och andra sekundärmaterial.[1] Smältverkets producerade 190 000 ton koppar år 2010.[2] Vid Rönnskärsverken används bland annat kaldoteknik för att smälta material. År 2010 genomfördes en utbyggnad för ca 1,3 miljarder kronor av Rönnskärsverken, vilket gjorde smältverket världsledande inom återvinning av elektroniskt avfall med en kapacitet på 120 000 ton elektronikskrot per år.[3]

Samhället Skelleftehamn grundades som brukssamhälle i och med byggandet av smältverket på Rönnskär.

Anläggningen var förr känd för en mycket dålig arbetsmiljö, i vilken personalen exponerades för bland annat arsenik. Detta tas upp i "Rönnskärsvisan" av Bernt Olofsson, vilken utgavs på skiva 1980 av Gunnar Enqvist och inleds "Här på Rönnskär jobbar jag – andas gas och gift var dag". Arbetsmiljön har dock förbättrats avsevärt sedan dess.[4]
Arsenik (latinskt namn, arsenicum) är ett mycket giftigt halvmetalliskt grundämne. Arsenik har många allotropa former, de flesta har olika färger. Ämnet används idag främst i insektsgifter och andra bekämpningsmedel. Arsenik användes också flitigt inom tryckimpregnering av trä, och även i glasindustrin för att kunna skilja glasets luftbubblor så att man får ett rent och prydligt glas. Även i dagens industri används arsenik i mindre skala (t.ex. gamla fönsterrutor, kristallglas och prismakristallkronor), men ämnet har fasats ut till förmån för mindre miljöfarliga alternativ.

Den även giftiga kemiska föreningen arseniktrioxid kallas ofta "vit arsenik".

Arsenik från jordskorpan urlakas i dricksvattnet. Vid till exempel risodling tas detta upp, vilket gör att arsenik kan hittas i vissa livsmedelsprodukter, exempelvis just ris.

En undersökningsmetod som används för att upptäcka arsenik är att framkalla en arsenikspegel.[1]