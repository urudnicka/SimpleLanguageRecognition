Ursprungsfolk (även urfolk[1], eller numera mindre ofta ursprungsbefolkning[a]) är en folkgrupp med ättlingar till de människor i ett område[1] som senare koloniserats eller invaderats av andra folk. De har i regel ett eget språk, egen kultur och egna sedvänjor.[2]
Definition av begreppen ursprungsfolk/urfolk/urbefolkning
Begreppet ursprungsbefolkning avsåg från början folk som befann sig i ett området dit de första europeiska upptäckarna och kolonisatörerna anlände. I Amerika och Oceanien används denna definition av ursprungsbefolkning men i Afrika, Europa och Asien är begreppet mer svårdefinierat då folkvandringar, kolonisation och blandning av folkgrupper har skett under mycket lång tid. Flera olika definitioner av ursprungsfolk används idag:

Enligt en vetenskaplig, arkeologisk definition är en urbefolkning en folkgrupp som är ättlingar till de första mänskliga invånarna i ett visst geografiskt område.[3]
United Nations Working Group on Indigenous Populations (WGIP) definierade begreppet 1972, med utökningar 1983 och 1986. FN:s definition av ursprungsfolk är att ursprungsfolk är de som har en historisk kontinuitet med samhällen i ett territorium som senare invaderades eller koloniserades av andra, anser sig själva skilda från den övriga befolkningen som nu lever i detta territorium, och strävar efter att bevara, utveckla och överföra sitt traditionella territorium och sin etniska identitet till framtida generationer.[källa behövs]
ILO, Internationella arbetsorganisationen definierade begreppet i Konventionen om ursprungsfolk och stamfolk (ILO 169) år 1989 till att gälla folkgrupper som var bosatta inom ett område, när andra folkgrupper grundade en stat inom samma område.
I det svenska betänkandet "Samerna: ett ursprungsfolk i Sverige" definieras ursprungsfolk som "folk som härstammar från folkgrupper som bodde i landet vid tiden för fastställandet av nuvarande statsgränser och som helt eller delvis har behållit sina sociala, ekonomiska, kulturella och politiska institutioner"[4]
Ursprungsfolk lever ofta nomadiskt på stora landområden och livnär sig på jakt, fiske eller boskapsskötsel. När landområdena senare har också befolkats med bofasta jordbrukare och skogsägare samt att mark tagits i bruk för vattenkraft, gruvdrift, oljeutvinning, järnväg och bilvägar skapas svårlösta problem kring markrättigheter. Det moderna samhällets privata ägande kolliderar med det äldre gemensamma ägandet som ofta finns hos ursprungsfolk. Problemen blir ofta svårlösta då lång tid förflutit sedan andra folkgrupper flyttat in och dessutom blandas folkgrupperna med tiden. Problem finns också kring bibehållande av språk och kultur. Utbildning och myndighetsutövning förenklas om det bara finns ett officiellt språk i ett land men detta försvårar ursprungsfolkens långsiktiga bevarande av sin kultur. För att skapa riktlinjer för ursprungsfolkens rättigheter kring dessa problem har olika deklarationer utvecklats inom FN-systemet.


