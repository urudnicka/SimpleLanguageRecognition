Princz Oszkár (1947. május 17. – 2004. április 10.) a magyarországi eszperantómozgalom képviselője. Vas megyéből származott. Miután fiatalon megismerkedett a semleges nemzetközi nyelv eszméjével, annak lelkes híve, és tragikusan korai, váratlan haláláig aktív terjesztője volt.

Életpályája
1982-től a Magyar Eszperantó Szövetség (MESZ) hivatásos munkatársaként működött, előbb oktatási előadó, szervezőtitkár, majd titkár lett. Utolsó éveiben főtitkárként volt a magyar eszperantó mozgalom motorja. A rendszerváltás után páratlan erőfeszítést fejtett ki a hazai eszperantó mozgalom életben tartására és fejlesztésére. Megpróbálta fellendíteni az eszperantó turizmust, és megalapította az Espertur utazási irodát. A diplomához kötelező nyelvvizsgák bevezetése után kezdeményezte és lebonyolította az eszperantó nyelv akkreditációját, és a Rigó utcai Idegennyelvi Továbbképző Központ keretében beindította az eszperantó állami nyelvvizsgák rendszerét. Nemzetközi stratégiai összejöveteleket és tudományos konferenciákat szervezett az eszperantó nyelv használhatóságának és élő nyelvvé válásának a bizonyítására.

Utolsó éveiben érdeklődése a civil mozgalmak és a nyelvi jogok általános kérdései felé fordult. Ennek a problematikának a vizsgálatára, valamint a kis nyelvek védelmére létrehozta a Nyelvek Egyenjogúságáért Társaságot (NyET), valamint eszmetársával, Gados Lászlóval megalapította az Európai Unió és a Nyelvi Kérdés c. folyóiratot.

Kiváló nyelvtanár volt, első tankönyve 1984-ben jelent meg, melynek két kiadásából az évek során 20 000 példány fogyott el. A nyelvtanulók és vizsgázók tanulásának megkönnyítésére további könyveket és segédleteket adott ki (Felkészülés az állami nyelvvizsgára, szótárak, kazetták, CD-k).

A Szövetség kulturális szervezet, amely támogatja és elősegíti az eszperantó nyelv oktatását, és ennek érdekében maga is szervez tanfolyamokat, képzéseket, és nemzetközi együttműködés keretében is segíti a nyelvoktatást. Tagjait rendszeres önművelésre ösztönzi, tevékenységével előmozdítja az eszperantó nyelv megismerését, megismertetését és alkalmazását. Bátorítja tagjait, hogy az eszperantó nyelv képességfejlesztő tulajdonságára építve sajátítsanak el idegen nyelveket.
A Szövetség erősíti tagjaiban a humanista szemléletet: a békére, az emberiség közös értékeinek megismerésére, megbecsülésére irányuló törekvést, és a kölcsönös egymásra utaltság, valamint az egész emberiségért és annak környezetéért való felelősség tudatát.
A Szövetség az eszperantó világmozgalom részeként tevékenykedik. Részt vesz a nemzetközi eszperantó szervezetek munkájában. A nemzetközi nyelv alkalmazásával és terjesztésével erősíti tagjaiban a különböző nemzetek és kultúrák iránti megértést, toleranciát, a különböző kultúrák és más nemzetek értékeinek megismerését és megismertetését. Ennek érdekében képviseli a magyarországi eszperantistákat, azok szervezeteit a nemzetközi eszperantó életben és külföldi rendezvényeken, valamint kölcsönös együttműködés keretében kapcsolatot tart fenn más országok eszperantista szervezeteivel.