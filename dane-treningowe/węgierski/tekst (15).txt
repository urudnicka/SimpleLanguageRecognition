Erki Nool (Võru, Szovjetunió, 1970. június 25. –) olimpiai bajnok észt atléta és politikus. Sportpályafutásában tízpróbázó volt.

Nool legnagyobb sikere a 2000-es olimpia tízpróba számában megnyert aranyérme volt. Habár a Sydney-i versenyen a tíz versenyszám egyikét sem ő nyerte, összesítésben az ő eredménye lett a legjobb. Győzelméhez az is kellett, hogy a verseny főbírója felülbírálta a diszkoszvetés egyik versenybíróját, amikor Nool harmadik, utolsó kísérletét mégis érvényesnek fogadta el. (Az első két dobása érvénytelen volt, rontott harmadik dobásával kiesett volna a versenyből.) Ellenfelei csapatvezetői hiába óvták meg ezt a döntést, végül a 43,66 méteres dobás érvényesnek számított. Nool végül a cseh Roman Šebrle és az amerikai Chris Huffins előtt végezve olimpiai bajnok lett.

Négyszer választották meg az év sportolójának Észtországban: 1996-ban, 1997-ben, 1998-ban és 2000-ben.

2007 óta parlamenti képviselő Nool az Erakond Isamaa ja Res Publica Liit (Res Publica – Unió a Köztársaságért) színeiben.[4]

A tízpróba (idegen szóval dekatlon[1]) az atlétika egyik összetett versenyszáma, amely tíz különböző számból épül fel. Versenyeit rendszerint két egymást követő napon keresztül rendezik meg, és a versenyzők sorrendjét az egyes számokban elért eredmények összegeként adják meg.[2] A nyújtott teljesítményt nem a sportoló helyezése, hanem az egyes versenyszámokra érvényes önálló pontozási rendszer segítségével határozzák meg.[3] A tízpróbában általában férfiak számára szerveznek versenyeket, míg a nők körében főleg a hétpróba nevű szám terjedt el.[2]

A versenyszám az ókorban népszerűnek számító ötpróbából fejlődött ki, amely már az olümpiai játékok programjának is része volt. A nyári olimpiai játékok programján először 1904-ben – a maitól némileg eltérő változatban – szerepelt a tízpróba.[4] A jelenlegi világcsúcstartó az amerikai Ashton Eaton, aki 2012-ben állította fel ezt a rekordot 9039 ponttal.[5] A magyar országos csúcsot Zsivoczky Attila tartja 2000 óta, amikor 8554 pontot szerzett.[6]