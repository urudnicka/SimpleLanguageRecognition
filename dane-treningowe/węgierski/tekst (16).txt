A futóverseny

Rajtgép vagy rajttámla
Egy szabadtéri stadion kör 400 méter hosszú, két egyenes és két ívelt (kanyar) szakasza van, mindegyik szakasz 100 méter hosszú. Alap kialakításban 8 versenysávot jelölnek ki, de néhány nagyobb stadion esetében egy 9. pálya is kialakítható.

A futóversenyek célvonala az egyik meghatározott egyenes végén található, ez a 100 méteres egyenes szakasz a célegyenes. Az összes versenyszám starthelye ehhez a célvonalhoz képest van megadva és a verseny pályára felfestve.
A versenyzők a rajthelyről indulnak az indító bíró startpisztolyának eldördülésére. A sprintszámokban kötelező a rajttámla használata. Ez egy olyan szerkezet, amelybe a lábakat betámasztva hatékonyabb elrugaszkodást lehet kivitelezni az induláskor. A rajtgép és a startpisztoly összeköttetésben van egymással, így egy számítógépen keresztül érzékelhető azon versenyző mozgása, aki szabálytalanul, az indítójel előtt nekiiramodik (ez a kiugrás). A szabálytalan kiugrást figyelmeztetéssel büntetik, az esetleges második kiugrást a versenyző kizárása követi.[1] Az egyenlő feltételek biztosításához minden rajtgép mögé egy hangszórót is elhelyeznek, hogy a rajtoló versenyzők azonos időben érzékeljék a pisztoly dörrenését.

A célba érkező versenyzők a sorrendjét, ha nagyon szoros a befutó, célfotóval döntik el. A célba érkezésnél a mellkas vonala a mérvadó testrész. A 100 és 200 méteres versenynél az időeredmény hitelesítésénél a versenybírók figyelembe veszik a verseny közben érzékelhető szelet, ugyanis erős hátszél esetén ez hozzásegítheti a futót a jobb eredményhez. Egy megadott értéken belül kell lennie a hátszélnek ahhoz, hogy csúcsként rögzíthessék az elért eredményt. A futás teljesítményének növelésére (és a sportbalesetek elkerülésére) szöges cipőt használnak az atléták. Az apró szögek a cipő talpán helyezkednek el és futás közben megkapaszkodnak a pálya talajában, így segítik a futót az iramodásban.

A futópályák felszíne az 1950-es évekig salakos, földes volt, a fedett helyeken faborítást alkalmaztak. A szintetikus pályák a 60-as évektől terjedtek el, bár 1956-ban Melbourne-ben a bemelegítő pályán már kipróbálták a műanyag borítást.
A szintetikus pályák alapjául szolgáló poliuretánt Otto Bayer kísérletezte ki, 1937-ben. Az ipar más területein is használt rugalmas, gumiszerű anyagot az APS[2] először lóversenyeken tesztelte. Szabadtéri hasznossága akkor igazolódott, amikor a változó időjárási viszonyok mellett is kiváló tulajdonságokat mutatott. Az 1960-as években sorra fektették le a gumis anyagot Észak-Amerika számos egyetemének atlétikai pályájára. Az igazi nagy 'felfekvése' (fellépése) 1968-ban a mexikói olimpián volt.
Európában a német Rekortan GmbH készített először műanyag-gumis futófelületet a müncheni olimpiára. Az ő technológiájuk kissé eltért az amerikai gyárak készítményeitől. Abban az időben Magyarországra a német borítás került be, és a magyar szóhasználatban ezért honosult meg az ilyen futópályákra a rekortán jelző.
Az amerikai APS skótkockás mintázatú tartan nevű termékkel készíti a futófelületet.