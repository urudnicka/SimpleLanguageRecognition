Peter Martinček (* 13. november 1962, Bratislava – 14. február 2021)[1] bol slovenský hudobný skladateľ. Od roku 1987 pôsobil ako pedagóg skladby a teoretických predmetov na konzervatóriu v Bratislave, určitý čas prednášal aj na VŠMU – Estetiku hudby a Dejiny hudby 20. storočia. V rokoch 1990 – 1994 bol vedúci kompozično-dirigentského oddelenia konzervatória, kde viedol Súbor pre súčasnú hudbu. Peter Martinček „van Grob“ bol aj členom medzinárodných skladateľských porôt – Roma 1993 – 1994, Wien, Bratislava, Súťaž Slovenských konzervatórií. Dnes sa angažuje pre kultúrne projekty mladých umelcov v EU. Martinčekova hudba sa dnes hrá po celom svete s veľkým úspechom. Jeho skladby odzneli vo viac ako 1000 profesionálnych komorných, orchestrálnych a televíznych predvedeniach v posledných sezónach v Teatro La Fenice, Berlínskej katedrále, Slovenskej filharmónii, Moyzesovej sieni, Mirbachovom paláci, kostoloch v Toronte, Niagara Falls, koncertných halách v USA, Českej filharmónii - Rudolfinum...

Životopis
Narodil sa v umeleckej rodine. Jeho otec Dušan Martinček bol hudobný skladateľ, matka Magdaléna bola profesorka spevu, strýkovia Martin Martinček svetový fotograf, Miloš Pietor významný režisér, a teta Ester Šimerová-Martinčeková je označovaná za prvú dámu slovenského „výtvarného neba“.

Štúdium
V rokoch 1978 – 1982 študoval na konzervatóriu v Bratislave skladbu u J. Pospíšila a dirigovanie u A. Vykydala. V rokoch 1982 – 1987 pokračoval v štúdiách na VŠMU v triede národného umelca D. Kardoša. V roku 1986 absolvoval umeleckú stáž na Accademia Chicgiana v Siene u popredného talianskeho skladateľa F. Donatoniho.

Charakteristika tvorby
Ako skladateľ je známy doma aj vo svete svojou bohatou vokálnou tvorbou (diela Seltsame Lieder, Tvár pri tvári, Žalmové pisne, Ave Maria). Jeho opery (Memento, Revelation of St. John), vokálne a komorné diela interpretujú poprední svetoví umelci, ako napríklad Peter Dvorský, Jaroslav Svěcený, Eva Jenisová, Andreas Pistorius, J.B. Pommiere, Hiroshi Oshima, Leoš Svárovský, ale aj domáci umelci (Peter Michalica, Moyzesovo kvarteto, Dagmar a Jozef Zsapka, Jana Martinčeková, Karol Toperczer, Peter Oswald, Jordana Palovičová, Jana Kurucová, Oliver von Dohnányi, Eva Hornyaková, R. Štúr...). Významné sú aj jeho symfónie 3. a 4. vysoko cenené doma aj v zahraničí. Jeho skladby sú dnes žiadané a interpretované po celom svete.

Ocenenia
Video-opera Memento, ktorá sa pravidelne vysiela vo svete aj v STV Bratislava (1992, 2006, 2009), získala na festivale v Montreale (Banff) v roku 1991 hlavnú cenu Rocky Mountaine z vyše 500 opier z celého sveta. Martinček je nositeľom aj iných významných skladateľských cien doma (dvojnásobný držiteľ Ceny SHF) a Ceny J. L. Bellu (2015) za 4. symfóniu „In memoriam M.R.Štefánik“.