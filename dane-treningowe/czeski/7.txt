V letech 1946–1950 studoval skladbu na brněnské konzervatoři u Viléma Petrželky. Současně navštěvoval přednášky Jana Racka a Bohumíra Štědroně z hudební vědy na Masarykově univerzitě. Po absolvování konzervatoře pracoval jako hudební redaktor brněnského rozhlasu, kde spolupracoval s Brněnským rozhlasovým orchestrem lidových nástrojů, pro který napsal jak četné úpravy tak několik vlastních skladeb. Od roku 1953 se věnoval výhradně skladatelské činnosti. Volně spolupracoval s Mahenovou činohrou Státního divadla v Brně, pro kterou napsal množství výrazných scénických hudeb, jež převyšovaly běžnou praxi a stávali se rovnocennými složkami inscenací.

Podílel se na založení hudebního sdružení Skupina A, zaměřeného na šíření nových hudebních směrů a v jejím rámci se účastnil práce kompozičního týmu, který vedl skladatel Alois Piňos. Vedle skladatelské činnosti byl rovněž literárně činný. Kromě četných novinových článků a recenzí psal i divadelní hry, aforismy, povídky i díla spojující hudbu a literaturu. Vytvořil nový žánr komorní opery, pro který sám psal libreta. Vznikla tak řada operních miniatur, převážně ironizačního rázu, jako Odysseův návrat, Evropská turistika, Eufrides před branami Tymén, Snídaně na hradě Šlankenvaldě a Johanes doktor Faust.

Bergův skladatelský styl vycházel nejprve z moravské národní hudby a z díla Leoše Janáčka, později vytvořil svůj vlastní osobitý styl obohacen principy a kompozičními technikami soudobé hudby. Byl silně ovlivněn antikou a mytologií. Začátkem šedesátých let pro sebe objevil dramatický princip Bertolta Brechta a právě Brecht jej odvedl od nostalgie z mytologie k odstranění respektu před "tzv. kultem velkých zabíječů",[1] který se od této doby snaží ve svém díle demýtizovat (Odysseův návrat, Eufrides před branami Tymén, ...).