Cecilie Løveidová (* 21. srpna 1951, Mysen, Norsko) je norská lyrička, prozaička, autorka dětských knih, operní libretistka a dramatička, která se pro řadu ocenění a zhruba tři desítky textů řadí v současnosti mezi přední norské dramatiky.[1] Vyrůstala v Bergenu, který je dodnes jejím zázemím, kde je uchycena svými poetickými kořeny.[2] V současné době žije v Kodani.

Vystudovala uměleckoprůmyslovou školu a divadelní vědu na univerzitě v Oslu. V roce 1972 debutovala románem Mošt (Most). Její první hrou byla jednoaktovka Muž, který chtěl mít vše (Mannen som ville ha alt). Na Národní scéně v Bergenu působila zprvu jako statistka, nápověda a inspicientka. Zde roku 1982 debutovala jako dramatička hrou Zima propuká (Vinteren revner). Roku 1986 založila společně s tehdejším uměleckým ředitelem Tomem Remlovem dílnu současného dramatu, která se označuje jako Bergenský projekt. Mezinárodní cenu Prix Italia jí přinesla rozhlasová hra Pojídači racků (Måkespisere) roku 1983. V roce 2013 byla v Aftenposten otištěna její nejnovější báseň Trest (Straff), která je podle autorčiných slov o norském extremistovi vraždícím v roce 2011, ale nevynáší žádný soud o jeho činech.

Její hry byly inscenovány mnohokrát jak v Norsku, tak v zahraničí, a to na divadelních scénách, v rádiu i v televizi. V 70. letech psala převážně fragmentární modernistické romány na hranici mezi prózou a poezií.[3] Zabývala se v nich z ženského hlediska otázkami hledání štěstí, svobody a seberealizace. K divadlu se dostala přes psaní televizních a rozhlasových her. Od 80. let se věnuje výhradně dramatu, kam přenesla většinu témat ze svých románů.[4] Důležitou roli v její tvorbě hrají poetičnost a hudebnost, které mají důležitější úlohu než samotný děj. V její tvorbě velmi často dochází k prolínání různých žánrů. Mísí dohromady poetickou formu se snem i realitou. V centru jejích her stojí téměř bez výjimky ženy, které se rozhodly následovat své instinkty, ať už sexuální, intelektuální, tvůrčí či biologické.[5] Løveidová zkoumá jejich osobní život ve snaze pochopit, kým opravdu jsou.