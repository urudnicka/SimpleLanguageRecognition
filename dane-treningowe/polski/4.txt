Michał Piotr Kokowski[1] (ur. w 1961 w Pile) – polski fizyk, historyk nauki, filozof nauki, historyk idei i genealog.

Życiorys
Jest synem Joachima Jana Kokowskiego (1914-1973) i Łucji Barbary Kokowskiej z d. Barabasz (1926-2009). Absolwent Szkoły Podstawowej nr 5 im. Janka Krasickiego w Pile, I Liceum Ogólnokształcącego im. Marii Skłodowskiej-Curie w Pile, Akademii Górniczo-Hutniczej im. Stanisława Staszica w Krakowie (kierunek: podstawowe problemy techniki), Uniwersytetu Jagiellońskiego w Krakowie (kierunek: fizyka) oraz Papieskiej Akademii Teologicznej w Krakowie (kierunek: filozofia)[2]. Na tej ostatniej uczelni studiował m.in. u ks. prof. Michała Hellera, ks. prof. Józefa Życińskiego oraz ks. prof. Józefa Tischnera.

Od 1991 roku zatrudniony w Instytucie Historii Nauki PAN. W 1997 roku obronił tu rozprawę doktorską zatytułowaną „Krytyka Kuhnowskiej interpretacji rewolucji kopernikowskiej w świetle hipotetyczno-dedukcyjnej metody myślenia korespondencyjnego,”[1]. Osiem lat później uzyskał habilitację za pracę pt. „Oryginalność dokonań Kopernika. W kierunku integracji współczesnych badań kopernikowskich, 23/06/2005, Instytut Historii Nauki PAN,”[1]. 17 stycznia 2013 roku Prezydent RP nadał mu tytuł profesora[1].

Jest członkiem Rady Naukowej IHN PAN, Sekretarzem Komisji Historii Nauki Polskiej Akademii Umiejętności, członkiem Komisji Filozofii Nauk Polskiej Akademii Umiejętności oraz członkiem European Society for the History of Science[2]. Był też członkiem Nominating Committee of the Division of History of Science and Technology / International Union of History and Philosophy of Science (2008/2009) i Scientific Board of the European Society for the History of Science (2008-2010, 2010-1012). Od chwili utworzenia Centrum Kopernika Badań Interdyscyplinarnych (UJ i PAT) w 2008 roku, kieruje badaniami "Grupy kopernikowskiej" tego centrum[2].

Specjalizuje się w historii i filozofii nauk ścisłych i badaniu związków tych dyscyplin z pozostałymi działami kultury: filozofią, religią i teologią, sztukami pięknymi oraz techniką. Analizował m.in. dorobek Władysława Natansona, Thomasa S. Kuhna a szczególnie Mikołaja Kopernika. Jako jedyny dotąd badacz w Polsce uzyskał stopień doktora (1997) i doktora habilitowanego (2005) z tematyki badań kopernikowskich.

Autor licznych artykułów naukowych. Publikował m.in. w Physical Review B, Solid State Physics, Theoria et Historia Scientiarum, Zagadnieniach Filozoficznych w Nauce, Zagadnieniach Naukoznawstwa oraz Kwartalniku Historii Nauki i Techniki.

Był uczestnikiem wielu konferencji naukowych, m.in. światowych kongresów historii nauki i logiki, metodologii oraz filozofii nauki oraz międzynarodowych konferencji Europejskiego Towarzystwa Historii Nauki. Organizował też krajowe i międzynarodowe konferencje naukowe. W szczególności był inicjatorem i organizatorem 2nd International Conference of the European Society for the History of Science (Kraków, 6–9.09.2006) i konferencji naukowej "Tajemnice grobu Mikołaja Kopernika. Dialog ekspertów" (Kraków, 22–23.02.2010), podczas której dyskutowano na temat poważnych wątpliwości dotyczących rzekomego ostatecznego odkrycia szczątków Mikołaja Kopernika[2].

W 2010 roku został laureatem Nagrody Naukowej im. Mikołaja Kopernika Fundacji Miasta Krakowa (przyznawanej co pięć lat przez Polską Akademię Umiejętności) za pracę Różne oblicza Mikołaja Kopernika – spotkania z historią interpretacji[3].

W grudniu 2012 roku pod jego redakcją naukową ukazała się recenzowana monografia zbiorowa podsumowująca wyniki konferencji z 2010 roku na temat oceny odkrycia grobu Mikołaja Kopernika i identyfikacji jego szczątków.