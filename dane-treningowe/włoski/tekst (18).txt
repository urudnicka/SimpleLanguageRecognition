Non è possibile tracciare un netto confine di separazione dell'Italia centrale dal resto del Paese, sia da un punto di vista geografico sia storico-dialettale. A livello linguistico alcuni territori rientranti nella suddivisione amministrativa del Centro Italia parlano dialetti affini a quelli dell'Italia del Nord, poiché le vicende storiche che si susseguirono nel corso del tempo spostarono numerose volte i confini delle periferie dei vari imperi e nazioni passati come dimostra il caso dell'attuale Emilia-Romagna centro-orientale (da Rimini a Bologna e Ferrara) che fu per un periodo terra pontificia come Lazio, Umbria e Marche. I confini del papato lambirono infatti, durante la loro massima espansione settentrionale, il Veneto meridionale (Rovigo) e tali cambiamenti amministrativi crearono un rimescolamento etnico e linguistico i cui effetti sono ancora oggi visibili.

A tal proposito si tenga presente, ad esempio, che sono legate linguisticamente alla Romagna (Nord Italia) la Romagna toscana (territorio appartenente al Granducato di Toscana prima e ora alla regione Toscana) e la provincia di Pesaro e Urbino (storicamente da sempre parte delle Marche ma linguisticamente galloitalica). Un altro caso, sempre in Toscana, riguarda il dialetto della provincia di Massa-Carrara e della Lunigiana, assai affine all'emiliano pur essendo amministrativamente sotto Firenze. Si ricava da ciò che il concetto di Italia centrale è abbastanza effimero, poco corretto storicamente e linguisticamente. Cosa certa è comunque la sua espansione verso nord nel versante occidentale tirrenico (dialetto toscano), mentre su quello adriatico le vicende storiche legate alla Pianura Padana hanno favorito le parlate galloitaliche, determinando uno sbilanciamento ovest-est del Nord Italia etno-linguistico a favore di quest'ultima zona.

Per quanto riguarda l'Abruzzo, è considerato geograficamente come parte dell'Italia centrale. Tuttavia, a causa della sua storica appartenenza al Regno delle Due Sicilie, viene solitamente fatto confluire nell'Italia meridionale, così come riconosciuto dall'amministrazione pubblica italiana ed europea, che lo considera ufficialmente come regione meridionale. Anche il dialetto abruzzese (con l'esclusione di quello aquilano) e perfino i dialetti marchigiani meridionali (questi ultimi parlati in territori mai annessi al Regno di Napoli) appartengono al gruppo meridionale intermedio. Analoga situazione si presenta per due territori laziali (circondari di Sora e Gaeta) i quali, pur considerati appartenenti all'Italia centrale, dal punto di vista storico, geografico, ma anche linguistico e culturale dovrebbero essere considerati parte dell'Italia meridionale, poiché prima del 1860 appartenevano al Regno delle Due Sicilie:

l'ex circondario di Cittaducale (incorporato, fin dal 1927, alla provincia di Rieti, facente prima parte dell'Abruzzo Ulteriore II;
gli ex-circondari di Sora e di Gaeta dal 1927 aggregati al Basso Lazio)[3].