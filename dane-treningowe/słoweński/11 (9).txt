Propad Rimskega cesarstva
Glavni članek: Zgodovina Rimskega cesarstva.
V 3. stoletju so se v Rimski državi vedno bolj kazali očitni znaki krize. Vzroki so bili v prvi vrsti ekonomski, ki pa so bili tesno povezani tudi z drugimi aspekti rimskega načina življenja. Rimsko gospodarstvo je bilo ves čas Rimskega cesarstva močno odvisno od cenenega dela sužnjev, ko pa se je v 2. stoletju širjenje Rimskega cesarstva ustavilo, se je prekinil tudi stalni dotok suženjske delovne sile. Prav tako se je vedno bolj zmanjševalo število rojstev (prebivalstvo je padlo od 30 milijonov na začetku cesarstva na vsega 10 milijonov okrog leta 300), kar je pomenilo, da je primanjkovalo delovne sile, posledično pa je ostalo vedno več zemlje neobdelane. Zato je bila država prisiljena aktivnemu prebivalstvu poviševati davke, saj je obramba mej cesarstva, vedno večji stroški za podporo rimskemu prebivalstvu in razvejana birokracija zahtevala vedno več sredstev. Zaradi povišanega davčnega pritiska na kmete, je veliko število kmetov našlo rešitev v begu in se je pričelo ukvarjati s piratstvom in cestnim roparstvom.

V poznem obdobje Rimskega cesarstva je velik problem predstavljala tudi inflacija. Pomanjkanje denarja so cesarji reševali s kovanjem malo vrednega denarja. Posledica je bila, da je pričela upadati trgovina in da je menjalno gospodarstvo pričelo izpodrivati denarnega.

Zaradi ekonomskega propadanja je za državo vedno večje breme predstavljala podpora revnemu rimskemu prebivalstvu, vse bolj pa se je razmahnilo tudi izkoriščanje te socialne pomoči, saj se zaradi bogate pomoči in razvrednotenega gospodarstva ljudem ni več dalo delati. Na splošno je veljalo, da je Italija vedno bolj postajala zajedavec preostalih provinc cesarstva , ki je zahtevala vedno več sredstev, ne da bi pri tem karkoli proizvajala. Drsenje rimske države v propad je skušal zaustaviti cesar Dioklecijan, ki pa so se mu reforme posrečile le delno, spet z drugimi pa je še poglobil gospodarsko krizo.

Gospodarskim težavam so se pridružile tudi težave v rimski vojski, ki je bila eden od stebrov rimske moči. Sistem, ki je od Marija naprej slonel na svobodnih rimskih državljanih, ki so služili rimsko vojsko 20 let, za kar so po končani vojaški službi prejeli zemljo, se je nahajal v težavah, ker je bilo vedno manj Rimljanov pripravljenih služiti vojsko. V rimski vojski so zato novačili vedno več tujih, zlasti germanskih plačancev - (federatov), ki so se naselili na rimskem ozemlju, zlasti na obmejnih področjih, ter v zameno za vojaško službo dobili zemljo. Vprašljiva pa je bila njihova zvestoba rimski državi in njihova pripravljenost braniti mejo pred svojimi germanskimi rojaki.

Dokončen udarec pa so rimskemu cesarstvu zadali vpadi Germanov in Hunov. Prvi so na Rimsko ozemlje prišli Goti, ki so na območje današnje Bolgarije zbežali pred Huni, ter prosili Rim za naselitev in pomoč. Zaradi slabega ravnanja Rimljanov so se Goti uprli in leta 378 pri Adrianoplu uničujoče porazili rimsko vojsko. Po tem porazu Rimljani nikoli več niso uspeli pregnati številnih Germanskih ljudstev, ki so se pomikala čez ozemlje Rimskega cesarstva in na njenih tleh ustanavljali barbarske države. V letu 410 je vizigotski kralj Alarik I. po obleganju oplenil Rim, temu je sledilo še plenjenje Vandalov leta 455. Eden najhujših tovrstnih napadov je bil tudi napad Hunov leta 450, ki pa so se iz neznanega vzroka ustavili pred Rimom. Pred tem so temeljito oplenili severno Italijo, ter med drugim uničili Oglej.

Letnica, ki zaznamuje dokončen propad zahodnega dela rimske države je leto 476, ko je germanski poveljnik Odoaker odstavil zadnjega rimskega cesarja Romula Avgusta, ter njegovo krono izročil bizantinskemu cesarju, sam pa se je razglasil za kralja Italije. Po tem obdobju je od zahodnorimskega cesarstva ostala le še Dalmacija, v kateri je do svoje smrti leta 480 vladal predzadnji zahodnorimski cesar Julij Nepos.