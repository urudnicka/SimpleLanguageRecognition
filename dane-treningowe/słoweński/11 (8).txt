Rimsko cesarstvo je bila antična država rimske civilizacije, ki je pol tisočletja obvladovala celotno Sredozemlje in Zahodno Evropo. Rimska država je pred tem bila republika - v tem obdobju je tudi pridobila večino svojih ozemelj. Nastop Avgusta kot prvega rimskega cesarja in začetek cesarstva zgodovinopisje postavlja v leto 27 pr. n. št. Tradicionalno se zgodovina Rimskega cesarstva deli na principat do nastopa cesarja Dioklecijana leta 284 in na dominat do propada zahodne polovice cesarstva.

Prvo obdobje Rimskega cesarstva predstavlja Pax Romana ("rimski mir"), doba notranje stabilnosti in razcveta. V zahodni polovici države, kjer je prevladovalo keltsko prebivalstvo, sta se širila rimska kultura in latinski jezik, v vzhodni pa sta še naprej prevladovala grška kultura in jezik.

Hud pretres je cesarstvo doživelo med krizo 3. stoletja, obdobjem hude politične nestabilnosti in nenehnih državljanskih vojn. Kriza se je končala leta 284 z nastopom cesarja Dioklecijana, ki je izvedel korenite politične in upravne reforme. Cesar Konstantin je z milanskim ediktom leta 313 prvič priznal krščansko vero, ki je nato hitro postalo prevladujoča religija v državi.

Upravljanje Rimskega cesarstva je sčasoma privedlo do ločitve na vzhodno in zahodno polovico. Kot zadnji je obema polovicama cesarstva hkrati vladal cesar Teodozij Veliki leta 395. Leta 476, ko je oblast na zahodu prevzel Odoaker, se je zahodna polovica že močno razvijala v novo smer, v kateri je cerkev prevzela večino administrativnih in karitativnih vlog nekdanje sekularne vlade.

Na vzhodu se je cesarstvo s sedežem v Konstantinoplu nepretrgano razvijalo naprej še skozi celotni srednji vek. V zgodovinopisju se zanj uporablja ime bizantinsko cesarstvo. V 13. stoletju je izgubilo ves vpliv in propadlo leta 1453, ko so Konstantinopel zasedli Osmani.

Vpliv Rimskega cesarstva na vlado, pravo in monumentalno arhitekturo ter na druge vidike življenja na Zahodu ostaja viden še danes. Rimske nazive moči so privzeli nasledniki z imperialnimi pretenzijami, med njimi Frankovsko kraljestvo, Sveto rimsko cesarstvo, Kijevska Rusija in Nemško cesarstvo.

Življenje v Rimskem cesarstvu
Življenje je v vseh mestih v rimskem cesarstvu potekalo približno enako. Rimski državljani so imeli več pravic kot drugi. Ti državljani so se delili na plebejce in patricije. Ostali so bili večinoma sužnji in tujci (v 3. stoletju pr. n. št. so dobili tudi ostali poleg plemičev volilno pravico, kritično stanje in napetosti med slednjima dvema stranema so pripeljale celo do državljanske vojne). Rimsko državljanstvo se je lahko pridobilo le z okoli 30-letnim delom v pomožni pehoti. S tablico o državljanstvu se je državljanstvo prenašalo iz roda v rod. Sužnje so zajeli večinoma po obleganjih mest in vasi. Praktičen primer: Po bitki z Galci so Rimljani popolnoma strli vojsko. Vasico so oropali, jo požgali, zaplenili živino, orožje. Ženske so posilili ter jih z otroki in nekaj moškimi nagnali na prisilno delo: v rudnik, v suženjstvo ali v areno (kot gladiatorje). Delavci v rudnikih železa, npr. v Galiji, mnogokrat niso nikoli več videli sonca. Sužnji so garali za manj ali bolj stroge gospodarje. Včasih so jih gospodarji tudi osvobodili (dokaz je bil pergament s pečatom), sužnji pa so imeli tudi težja dela: pogosto so morali poleti z gora privaliti led za pijačo, poleg tega so si pogosto mastne roke na gostijah gosti brisali kar v njihove lase. V areni so se znašli večinoma močni ujetniki, redke ženske, bankrotiranci, sem in tja tudi državljan, premamljen z nagradami. Trening je bil mučen; pogosto so učitelji silili učence jesti tudi npr. pepel. Včasih so gradili stavbe, ki so se zaradi velikosti pogosto zrušile. Gaj Avgust Oktavijan je prvi omejil gradnjo stavb na zgolj tri nadstropja. Ker so bili Rimljani navdušeni vrtnarji, so z okenskih polic verjetno pogosto padali cvetlični lonci. Bogataši so imeli ogromne vile z bazeni in odprtimi dvorišči. Mesta so povezovale močne rimske ceste, voda iz akvaduktov, ki so se stekali v vodnjake na glavnem trgu, je bila brezplačna. Ogled javnih iger in kopanje v toplicah je bilo prav tako brezplačno, iz tega je tudi nastalo rimsko pravilo za ohranjanje miru: Kruha in iger! Prevoze so zaradi dnevnega vrveža raje opravljali ponoči.
