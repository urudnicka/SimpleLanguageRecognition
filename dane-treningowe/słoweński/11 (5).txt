Mladost

Tukaj, v Janežih na številki 4, se je rodila Gornikova Lenčka 19. julija 1835

Danes je pri Gornikovih hišna številka 11

Tukaj je bila krščena na dan rojstva na ime Marija Magdalena

Tukaj je Magdalena 1847 prejela prvo sveto obhajilo in zaslišala skrivnosten glas

Kranjčan Karel Goetzl (1816–1892) je 1856 naslikal na Gori tale križev pot

V tem »farovžu« v Sodražici je župnik Jožef Lesjak znanstveno preiskovali Magdalenina zamaknjenja

Na Blokah je priskrbel Magdaleni skozi več desetletij varnost župnik Janez Kaplanek.
Gora pri Sodražici se dviga nad ribniško dolino na višini 885 metrov ravno na meji med Dolenjsko in Notranjsko. Gorniki so bili že od nekdaj bolj revni kot bogati. Kljub revščini pa so skušali primerno vzdrževati svojega duhovnega pastirja in cerkvico Marije Snežne, ki se dviga na hribčku nad vasjo Petrinci. Cerkev obdaja pokopališče, na katerem je pokopana Magdalena Gornik.

Pod vasjo Petrinci, približno četrt ure hoda od cerkve, se razprostirajo Janeži, kjer se je okrog 1828 pri »Šmetovih« mladi Jožef Gornik poročil z Ano iz bližnjih Petrincev, ki se je prav tako pisala Gornik. Imela sta sedem otrok:

Ana se je rodila 1829
Marija 1831
Magdalena 1835
Alojz - gospodar na domačiji po očetovi smrti - rojen je bil kmalu za njo.
Agnes 1840
Apolonija 1843
Terezija 1847; umrla je od jetike stara komaj 13 let.
Magdalena se je rodila 19. julija 1835 v domači hiši, v Janežih 4, danes številka 11. Ta hiša je pogorela in 1881 je Magdalenin brat Alojz na istem mestu postavil novo. O tem priča tudi letnica nad podboji. Še isti dan sta jo nesla v domačo cerkev Marije Snežne h krstu botra iz Petrincev: Mihael Levstek in Marjeta Košir. Krstil jo je tedanji kaplan na Gori Matevž Ravnikar (Poženčan). Dobila je ime Marija Magdalena. Magdaleno so klicali tudi Lenka, Alenčka ali Lenčka, a podpisovala se je kot Magdalena.

O Magdaleninem otroštvu je največ napisal v nemščini Janez Plaper.

Magdalenini starši so veljali za poštene in dobre ljudi. Bili so pobožni kristjani in so otroke tudi vzgajali v krščanskem duhu. Mama je imela posebej rada Magdaleno, ker jo je ubogala na prvo besedo, ji bila v veliko pomoč pri gospodinjstvu, pa tudi pri drugih kmečkih opravilih. Magdalena je bila živahna in bistra deklica modrih oči in šibke postave, pa preproste in blage narave. Rada se je družila s svojimi vrstnicami pri igri, delu in molitvi; večkrat jih je poučevala krščanski nauk, ki ga je rada obiskovala. Med deklicami je delovala pomirjevalno, bila spodobnega vedenja in prijazna do vsakogar. Kadar je imela čas, ga je namenila molitvi ali poslušanju duhovnih pogovorov. Pogosto se je mudila pri v cerkvi in se z Bogom zaupno pogovarjala. S pobožnostjo pa se ni razkazovala.[1]

Prvo sveto obhajilo
Gorniški kaplan Jožef Žagar se je trdno držal starega določila, da morejo otroci šele pri dvanajstih letih pristopiti k prvemu svetemu obhajilu. Šele odlok svetega Pija X. o zgodnjem svetem obhajilu Quam singulari z dne 7. avgusta 1910 je zaukazal pristop k prvemu svetemu obhajilu že v »letih razločevanja«, okrog sedmega leta starosti.[2]

Magdalena se je vsak dan pridružila vrstnicam pri duhovni pripravi, ki jo je vodil kaplan Žagar. Skrbno je shranila vsako duhovnikovo besedo predvsem o Jezusovi resnični navzočnosti pod podobama kruha in vina. Magdalena je snov hitro dojela in si pridobila potrebno znanje. Kaplan Žagar, ki je bil obenem tudi njen spovednik, ji je dovolil pristopiti h Gospodovi mizi. Dvanajstletna Magdalena je torej v letu 1847 v družbi sovrstnic pristopila k prvemu obhajilu. Pisec njene mladosti Janez Plaper piše,

da ji je najsvetejši Bog ob tem prvem vstopu v njeno čisto srce »vnel tako gorečo ljubezen, da so njene telesne moči jele slabeti. Le s težavo je zmogla tistih nekaj korakov do svojega mesta v klopi. Tu je padla na kolena in četrt ure nepremično zrla v podobo Marije Snežne nad oltarjem. Ko je po končani sveti maši vstala, da bi šla iz cerkve, je zaslišala glas:
'Nikomur ne povej, kaj si doživela.' Začudena nad glasom si je mislila, da ga slišijo tudi druge deklice.
'Ne,' je spet slišala skrivnostni glas, 'one ne slišijo tega glasu, ampak ti sama. Jaz sem tisti, ki si ga pravkar zaužila.' Čez kratek čas je z drugimi vrstnicami zapustila cerkev.« [3]