Švedska vojaška ladja Vasa (po tedanjem pravopisu Wasa) se je potopila na svoji krstni plovbi 10. avgusta 1628 potem, ko je izplula iz stockholmskega pristanišča. Preplula je komaj 1.300 m in se potopila na globino 32 m 120 m od obale. Vasa je bila predhodnica razreda linijskih ladij, največjih lesenih vojaških ladij. Postala naj bi kraljevska admiralska ladja. Imela je 64 topov, od tega 48 24-funtnih.

Ladjo Vasa so zgradili v obdobju prehoda pomorske taktike. Pred tem je topništvo bilo uporabljeno v prvi fazi boja, obstreljevanju je sledil naskok na sovražno ladjo in boj mož na moža. Z nastopom velikih linijskih ladij z veliko ognjeno močjo so skušali potopiti nasprotne ladje brez naskoka. Po oborožitvi je Vasa presegala večino tedanjih bojnih ladij. Od kasnejšega standarda linijskih ladij pa jo loči to, da topovi na enem boku niso mogli hkrati ciljati v isto tarčo, ker so bili razporejeni po loku.

Vasa se je potopila zaradi konstrukcijske napake: plovno ni bila stabilna. V tistem času še ni bilo ustreznega znanja, da bi stabilnost lahko določili vnaprej. Ladja je imela preveliko maso v zgornjem delu. Že osnovna konstrukcija je bila pretežka in previsoka (višina stropov, masivnost palub), svoje so dodali topovi; med drugim so težke 48 funtne topove razporedili na zgornjo topovsko palubo.

Vasa je edina dobro ohranjena lesena bojna ladja iz 17 stoletja. Zgodnji poskusi dviga ladje so bili neuspešni, so pa dvignili dragocene topove. Na ladjo so skoraj pozabili, dokler ostankov niso ponovno našli leta 1961. Leseni deli so se razmeroma dobro ohranili zaradi več srečnih okoliščin: večina razbitine je bila zasuta z usedlinami, voda na mestu potopa je zaradi dotoka sladke vode s celine (jezero Mälaren) malo slana, kar zavira razvoj najhujšega požiralca lesa v morjih, ladijskega črva (Teredo navalis).

Po dvigu in postopku konzerviranja (prepojitev lesa s polietilen glikolom) v začasni zgradbi Vasavarvet so ladjo leta 1988 prepeljali v Muzej Vasa, nedaleč od kraja potopa (otok Djurgården, Stockholm ). Zaradi zanimivosti muzejske zbirke - ladje in najdenih predmetov - je Muzej Vasa postal najbolj obiskani muzej na Švedskem.

V drugi polovici 17. stoletja so mornarice uvedle klasifikacijo vojnih ladij po borbeni vrednosti v 4 razrede. Standardizirali so kaliber topov.

V 18. stoletju so linijske ladje še izpopolnili. S spremembami v konstrukciji so pridobile večjo hitrost, stabilnost in okretnost. S povečanjem dolžine je bilo mogoče 80 topov razmestiti na dve palubah, tako da so postale tudi nižje; tripalubne so bile samo še komandne ladje, ki so potrebovale prostor za štab. Zlasti Francozi so v času Ludvika XIV. razkošno okraševali krme, ki so imele spodnji balkon zastekljen.

Poimenovanje
Tako se imenuje zato, ker je bila namenjena pomorskemu bojevanju »v prvi liniji«. Navodila, ki jih je leta 1653 izdalo Britansko pomorsko poveljstvo, so predvidevala, da se te ladje zoperstavijo sovražniku v strjeni ravni črti - »liniji«, za kar so bile tudi primerno opremljene. Zato so v bojnem razporedu plule ena ob drugi, v liniji. Od tod njihovo poimenovanje v nekaterih jezikih.

Danes se naziv linijska ladja uporablja predvsem za potniške ladje, ki redno plujejo po določeni progi-liniji.

